RÉDEI ROLAND 
Rókacsapda 
Jelige: cha-cha-cha 
Szereplők 1F 3N  
Férfi 
Idős Hölgy 
Magdika (Rendezői szándék szerint vagy megjelenik a színen, vagy nem.) Magnetofonos Nő (Egy párhuzamos térben. Vagy megjelenik a színen, vagy csak  a hangját halljuk.) 
Tágas udvar. Egy Idős Hölgy félig bekötött fejjel egy tolószékben üldögél, derűsen  bonbon falatkákat eszeget. Mellette középkorú félrfi, láthatóan ideges. 
MAG.NŐ 9 óra 12 perc. Gabikának meg lett mondva, hogy az anyja még  négy napig nem jön érte. Bánatában leeszi az éretlen szőlőt, aztán  negyed tizenegykor körbefossa a kertben az összes tőkét. Nem  tudom, az anyjára haragudott-e vagy rám, de még dél előtt a  savanyú szőlővel együtt a szomorúság is elhagyhatta a szervezetét,  mert tíz perccel ebéd előtt már a kerítésen csimpaszkodik, füttyög  a többi gyereknek, és beleveri a csúfot a biciklijükbe. Gabikának  nincs biciklije, amióta elütötte a szomszéd kislányt. 



A férfi ideges gesztust tesz az Idős Hölgy felé. 
IDŐS HÖLGY (Nyugodt.) Ha megin’ nyúlkálni fog, sikítok. FÉRFI (Nyugalmat erőltet magára.) Jó. Akkor nem adná vissza a  bonbont? 
IDŐS HÖLGY De már megettem majdnem a felét.
FÉRFI Nyilván a másik felére gondoltam. 
IDŐS HÖLGY Azt meg nem adom vissza. 
FÉRFI Aztán miért nem adja vissza? 
IDŐS HÖLGY Mert már megettem a felét.  
Csönd. 
FÉRFI Ennek nincsen semmi értelme. 
IDŐS HÖLGY Én a maga helyében nem bonyolódnék erős vitákba az értelem  dolgában. 
FÉRFI Mire céloz ezzel? 
IDŐS HÖLGY Arra, hogy maga nem normális. 
FÉRFI Azért vagyok nemnormális, mert visszakérem a bonbonomat? IDŐS HÖLGY Azért nem normális, mert még Kondoros előtt kiugrott az  észkombájnból. 
FÉRFI Igen, kiugrottam? 
IDŐS HÖLGY Az még nem volna baj. De maga előrefele ugrott, egyenesen a  kombájn elé. Aztán mit tud magáról levakarni az a  szerencsétlen kombájn?  
FÉRFI Mit? 
IDŐS HÖLGY Egy rohadt doboz bonbont.  
FÉRFI Akkor jól van. (Feláll.) Hogy perforálná ki a vakbelét az a  retkes bonbon. 
IDŐS HÖLGY Mit pattog úgy? Na, üljön le és nyugtassa meg magát, mert  láttam én már agyvérzést ezen az udvaron, és nem volt szép  látvány. Elveszi az ember étvágyát.  
FÉRFI Na leülök akkor, nehogy már rossz szájízzel zabálja meg a más  bonbonját. 
IDŐS HÖLGY Köszönöm. 
FÉRFI Szalvétát ne hozzak? Nem illendőségből mondom, csak  tényleg látom, hogy csorog a nyála kifelé. 
A néni zavartalanul megtörölgeti az állát, aztán eszik tovább. Csönd. 
FÉRFI Nem bírom tovább. Látom a mamát, hogy ott ül és nézi, ahogy  maga eszi a csokit, amit neki hoztam.  
IDŐS HÖLGY Akkor most ő a hibás? 
FÉRFI Jól van! Igaza van! Idióta vagyok! 
IDŐS HÖLGY Na ugye. Azért meg nem énrám kell haragudni. Úgy  viselkedik, mintha loptam volna. Pedig maga adta nekem.  
FÉRFI Tévedésből. 
IDŐS HÖLGY És ha visszaadom, akkor a maradék fél dobozt majd odaadja a  nagymamájának? 
FÉRFI Nem. Nem tudom..... Mindjárt elsüllyedek.... Csak látom,  hogy ott ül és engem néz. 
IDŐS HÖLGY Magdika? Igen, én is látom. (Eszi a bonbont.) Még mindig nem  értem, hogy került maga ide mellém. 
FÉRFI Zavarodott voltam. 
IDŐS HÖLGY Az előbb még idiótát mondott. 
FÉRFI Az is.  
IDŐS HÖLGY És mitől zavarodott meg? 
FÉRFI Azt hiszem, a fekete zászlótól. 
IDŐS HÖLGY Nem mondja! Még jó, hogy az érettségin nem lobogtatják. Mindenki megbukna a nagy zavarodottságtól. 
FÉRFI Kiszálltam a kocsiból, ránéztem a bejáratra, és ott volt a fekete  zászló a kapu felett. És arra gondoltam, biztos a nagymamám...  tudja... 
IDŐS HÖLGY Hány éves maga, kettő?
FÉRFI Miért? 
IDŐS HÖLGY Ez egy öregek otthona, a fekete zászlót jóformán be sem  veszik.  
FÉRFI A bűntudat miatt. Nagyon régen voltam utoljára. Megláttam a  fekete zászlót, elkezdtem szorongani, és amikor beléptem az  udvarra, sehol sem láttam a nagymamámat. Kétségbeestem. 
IDŐS HÖLGY Mikor látogatta utoljára? 
FÉRFI Négy éve. 
IDŐS HÖLGY Jézusom, hol él maga, Tajvanban? 
FÉRFI Én? Orosházán. 
IDŐS HÖLGY És négy évig tartott míg átkocsikázott ide Orosházáról? FÉRFI Sokat dolgozom. 
IDŐS HÖLGY Hát, megértem, hogy bűntudata van. Kér egy csokit? FÉRFI Amikor megláttam magát a kötésekkel a fején,  megkönnyebbültem. A mama régen is többször elesett. Azt  hittem, megint így volt. 
IDŐS HÖLGY Megkönnyebbült attól, hogy elesett a nagymama? FÉRFI Attól, hogy CSAK elesett. Rosszabb is történhetett volna.  IDŐS HÖLGY A büdös életbe, hát én meg tényleg elestem, azt mégse  tapsikolt érte senki az otthonban.  
FÉRFI Na látja, ezért ültem maga mellé. 
IDŐS HÖLGY Hogy tapsikoljon? 
FÉRFI Azér’ hát. Meg, hogy mégjobban megverjen a Jóisten.  IDŐS HÖLGY Pedig én mondtam, hogy nem ismerem magát.  FÉRFI Pont ilyen rózsaszín virágos otthonkája van neki is. IDŐS HÖLGY Magdikának nem ilyen van, hanem hogy ez az övé.  FÉRFI Akkor meg mit keres magán? 
IDŐS HÖLGY Kölcsönvettem. Szobatársak vagyunk. 
FÉRFI És mit szól ehhez a mama? Megengedte?
IDŐS HÖLGY Persze hogy! Közjegyzővel hitelesített írásos engedélyt  sürgönyzött a szomszéd ágyra. 
FÉRFI Hát én beszarok magán. Még kisül itt nekem, hogy most a  mama protkójával rágja az ő csokiját. 
IDŐS HÖLGY Hihihi.  
FÉRFI Na, ne vigyorogjon, mert megint kicsorog a nyála. IDŐS HÖLGY Dohányzik? 
FÉRFI Ez meg hogy jön ide? 
IDŐS HÖLGY Adjon már egy szál cigarettát. 
FÉRFI Nem tilos itt rágyújtani? 
IDŐS HÖLGY Most rá lehet.  
A Férfi meggyújtja mindkettejük cigijét. Egy ideig csöndben fújják a füstöt. 
MAG.NŐ Öt óra 25-kor megérkezik a Sanyika meg a Hugi is. Ők is itt  alszanak. Hat óra 40-kor a három gyerek elkezdi leszedni a zöld  diót a fáról. Mindet, amit csak elérnek, aztán egymást dobálják az  éretlen dióval. Tele van vele az egész udvar. A Dáma meg ugatja  őket, habzik a szája, majd megfullad a nagy ugatásba. Hét óra 20- kor kimegyek én is, hogy helyrerakom őket, de még mielőtt  kinyithatnám a számat, Gabika képen hajít egy nagyobbacska zöld  dióval, hogy a fogam belereccsen. Fáj. Csöndben állok még ott  másfél percig, aztán szó nélkül megfordulok, és visszamegyek a  házba. A három gyerek erre körbeállja a kutyát és azt skandálják:  Áruló! Áruló!



IDŐS HÖLGY Magdika milyen győzős. Még mindig magát nézi. Gondolja,  hogy felismerte magát?
FÉRFI Az lehetetlen. Valahányszor itt jártam, sosem ismert fel. Nem  is szól hozzám. Már nem tudja ki vagyok. 
IDŐS HÖLGY Akkor gondolja, véletlen, hogy így bámul minket? FÉRFI Úristen. Nem tudom. Maga tényleg nem fogja visszaadni azt a  kurva csokit, ugye? 
IDŐS HÖLGY Hát azt sajnos nem lehet. A maga érdekében. FÉRFI Ezt nem értem. 
IDŐS HÖLGY Tudja maga, kik azok a rókakölykök? 
FÉRFI Nem. 
IDŐS HÖLGY Hát én meg elég jól vagyok értesülve ilyen téren. Mer’ szoknak  jönni a szociális előadók, hogy betanítsanak minket, hogy milyen veszélyek lesenkednek itt ránk. Érti amit mondok, vagy  ne tegyek fel keresztkérdéseket? 
Csönd, nincs válasz. 
IDŐS HÖLGY Szóval, az első veszély: a rókakölykök. Ők azok a fiatalok, akik  bejönnek az öregek otthonába és eldiskurálgatnak a magányos  öregekkel. Elhitetik velük, hogy távoli rokonok, kedvesek velük,  visszajárnak hozzájuk, aztán meg hazugságokkal megpróbálják  rávenni őket, hogy rájuk hagyjanak ezt-azt. Magának meg nincsen szerencséje, mer’ az én nevemen két vidéki ház és egy elég nagy  földterület van. Nincsenek hozzátartozóim se, szóval erősen jó  partinak számítok egy rókakölyök számára.  
FÉRFI Én nem vagyok rókakölyök. 
IDŐS HÖLGY Még bonbont is hozott nekem ajándékba. 
FÉRFI De hát azt nem magának hoztam! Itt könyörgök fél órája, hogy  adja vissza.  
IDŐS HÖLGY De mégiscsak kedves volt velem.
FÉRFI Nahát, nekem meg mintha valami perforált vakbél rémlene. IDŐS HÖLGY Hát az ápolók meg egészen más dologra emlékezhetnek.  Ilonka, aki itt volt mellettem, amikor én azt mondtam, hogy nem ismerem magát, hát ő a főnővér. Maga meg itt erősködött  Ilonkának arról, hogy az unokám, és hogy a legutóbbi  alkalmakkor sem emlékeztem magára. Mert agylágyulásban  szenvedek. 
FÉRFI A nagymamám tényleg nem ismer fel. Évek óta bármikor  jövök, fogalma sincs, ki vagyok.  
IDŐS HÖLGY Most mégis magát nézi.  
FÉRFI Igen. Nem is értem. Tartsa meg a csokit, elmegyek.  IDŐS HÖLGY Én tényleg sajnálom, de nem engedhetem el magát. Jól sejtette,  az otthonban tilos a dohányzás. Nem véletlenül kértem meg,  hogy gyújtson rá. 
FÉRFI Nem értem, mit akar kihámozni ebből. 
IDŐS HÖLGY Normális esetben már régen itt lennének az ápolók az Ilonkával az élen, és csatarálnának magával, hogy oltsa el a  cigarettáját, maga kurvapecér. Ezt most, ugye, nem én  mondom, de ők így mondanák, hogy kurvapecér. Aztán most  mégsem jönnek. Mit gondol, miért? 
FÉRFI Fogalmam sincs. 
IDŐS HÖLGY Hát, azért hagyják, hogy cigarettázzon, maga fogalmatlan,  mert nem akarják megzavarni a beszélgetésünket. Nem akarják  idő előtt elijeszteni a Rókakölyköt.  
FÉRFI Úristen, de én nem vagyok Rókakölyök! 
IDŐS HÖLGY Ilonka főnővér persze nagyon jól tudja, hogy nincs unokám.  Azonnal gyanút fogott, amikor a nem létező elhülyülésemre hivatkozva mondta, hogy rokonom. Valószínűleg most az  egész személyzet magát lesi az ablakok mögül. Maga pedig az 
előbb megpróbált rávenni, hogy írassam magára a szentendrei  házat. És mikor én ellenkeztem, maga elkezdett nekem  pattogni, meg idegeskedni. 
FÉRFI De hát ez nem igaz! A picsába, hát ne hozza már a fejemre a  hatóságokat!  
IDŐS HÖLGY Akkor viszont azt szeretném kérdezni, hogy hozott-e diót. FÉRFI Mi?! Nem! Kellett volna? 
IDŐS HÖLGY Elég jó lett volna, de mindegy.  
Az Idős Hölgy megdobja Magdikát egy bonbonnal. 
FÉRFI Ezt most miért csinálta?!  
IDŐS HÖLGY Ne ugráljon már. Csak megvizsgálom, hogy a nagymamája lát e vagy tényleg csak néz. Hátha mégis felismeri magát. Dobjon  egyet maga is. Talán jobban céloz. 
FÉRFI Nem dobálhatja meg a mamámat azzal a csokival, amit neki  hoztam! 
IDŐS HÖLGY Hát a tolószéket mégse vághatjuk hozzá.  
FÉRFI Semmit sem vágunk hozzá!! 
IDŐS HÖLGY Most bármit megtehetünk, mondtam már, nem fognak minket  megzavarni. 
Megint megdobja. 
FÉRFI Bassza meg! Ne dobálja a mamát! 
IDŐS HÖLGY Nahát, négy évig tartott míg ideért Orosházáról, most meg  maga lett a Gábriel őrangyal.  
FÉRFI Ark.
Csönd. 
IDŐS HÖLGY Mi? 
FÉRFI Ark! 
IDŐS HÖLGY Mi baja van? 
FÉRFI Nem őr az a szájbavert angyal, hanem ark az a szájbavert  angyal, a picsába már! 
IDŐS HÖLGY Angyal, mi? Témánál vagyunk. (Eszi a csokit, elmélkedik.) Mert, hogy ott vannak még a Messiás-szindrómások is. Ők a  második veszély az öregek otthonában. Ők a legnagyobb  görények.  
FÉRFI Mi? Milyen görények? 
IDŐS HÖLGY A messiás-szindrómások. Mer’ azok meg azzal próbálnak meg  pénzt kicsikarni az öregektől, hogy azt mondják, hogy meg  tudják gyógyítani a halálos betegségeiket. Érti. Mint a  Messiás. Vagy az angyalok. 
FÉRFI Úristen, csak azt ne mondja, hogy halálos beteg... IDŐS HÖLGY Kedves, hogy így aggódik értem. Sajnos, nincsen szerencséje. FÉRFI Hát én nem akarom magát meggyógyítani, higgye el  nyugodtan. 
IDŐS HÖLGY Van olyan, hogy a Messiás csak úgy megjelenik, az öregek  meg szépen csendben gyógyulnak körülötte, ez meg azt se  tudja, merre szart a bögös pók. Nem lehet mit csinálni.  
FÉRFI Én nem vagyok Messiás! És nem szeretnék problémát a  hatósággal. Mondja meg, mit akar. Megcsinálom, aztán csöndben elköszönünk. 
IDŐS HÖLGY Öt perc. Még elszívom a cigarettát. 
MAG.NŐ Nyolc óra ötven. Nem hívom őket vacsorázni. Ülök csöndben az  asztalnál, és várom, hogy egyszercsak megéheznek, vagy a sötét  behozza őket az udvarról, de ezek csak randalíroznak tovább,  mintha én nem is léteznék. Egyedül a Dámát féltem, hogy  idegbeteg lesz teljesen, mert azóta, hogy ezek engem fejbe dobtak  a dióval, nem bírja abbahagyni az acsarkodást. Kilenc óra  nullaötkor elhatározom, hogy csakazértse nyitom ki a számat.  Nem szólok hozzájuk.



FÉRFI Tényleg beteg? 
IDŐS HÖLGY Nem szoktam én hazudni. 
FÉRFI Emiatt esett el? 
IDŐS HÖLGY Ja, nem. A pálinka miatt. 
FÉRFI Hát iszik is? 
IDŐS HÖLGY Ittam volna én, ha megkínálnak. De Ilonka beszlopálta az  egész üveggel. 
FÉRFI Az Ilonka az nem az... izé volt? 
IDŐS HÖLGY De. A főnővér. Szépen bekaparász, aztán rángatja a  bentlakókat. Azt hiszi magáról, ő az elektrosokkoló. Úgy tud  rázni, mint a kondorosi bekötőút. Azt gondolja, akkor majd jól  viselkedünk. 
FÉRFI Tán szoktak rosszalkodni? 
IDŐS HÖLGY Kreatívok vagyunk mink. Mint a föntről jövő seggberúgás.  FÉRFI Na majd beszélek én evvel az Ilonkával. 
Az Idős Hölgy szeretettel néz rá. Ettől a férfi zavarba jön.
FÉRFI Nehogy már a mamát is rázogassa... rázogasson bivalyherét, ne az én mamámat. (Kis szünet.) Meg mondjuk magát se 
rázogassa... elvégre maga is beteg... vagy rohad... vagy mi. 
IDŐS HÖLGY Milyen bátor maga. Egészen addíg amíg nem emlegetem a  rendőrséget. 
MAG.NŐ Kilenc óra 35-kor megérkeznek. Én szó nélkül ülök a megterített  asztalnál, nézem őket, de egyik sem mer visszanézni rám. Tudják,  hogy rosszat csináltak. Nekilátok a vacsorának, esznek ezek is,  először bátortalanul, aztán meg szinte levegőt se kapnak közben.  Félszegen dícsérgetik a tegnapi csontlevest, amit vacsorára elébük  raktam. Háromnegyed tíz körül befejezik, én szó nélkül elvonulok  és ágyba bújok. Ezek is mennek, lógatják a fejüket, retkesen  vonulnak el aludni. Tizenegy órakor még hallom, hogy magukban  tanácskoznak nagy komolyan. 



IDŐS HÖLGY Milyen szépen járnak ma a felhők. 
FÉRFI Szépen járnak? 
IDŐS HÖLGY Nagyon szépen. 
FÉRFI És akkor kit kell itt tarkón vágni egy féltéglával, hogy maga  beleszívjon abba a retkes cigarettába, amikor ilyen szépen  járnak a felhők? 
IDŐS HÖLGY Ennyire sietős magának? 
FÉRFI Nem tudtam, hogy csak a körmit fogja lakkozgatni vele. IDŐS HÖLGY A harmadik veszélyt még nem is mondtam. FÉRFI Kitalálom: Ilonka főnővér, az elektrosokkoló. IDŐS HÖLGY Á, Ilonkát már megsarcoltam, hogy feljelentem testi sértésért,  
meg munkahelyi életveszélyeztetésért. Le vannak fotózva a  sebeim intelligens mobiltelefon készülékkel.
FÉRFI Mutassa! 
Az Idős Hölgy kiveszi a telefonját az otthonka zsebéből és a férfinak mutatja. 
FÉRFI Küldje át nekem ezeket a képeket. Még ma este feljelentem a  Ilonkát. Egy ilyen esésbe bele lehet halni.  
IDŐS HÖLGY Nem, fiam. Ilonkát bízza csak rám.  
FÉRFI Sok pénzt megérhetnek ám az Ilonkának ezek a fotók. Adja ide  a mobilját, átküldöm őket magamnak. 
IDŐS HÖLGY Mondom, csak bízza rám.  
MAG.NŐ Éjjel 3 órakor még fenn vannak. A perceket nem akarom  megnézni. Az egész ház csupa sötét. Nem beszélnek, de tudom a  neszekből, hogy ébren vannak. Most szállnak le a pokolra. Nagyon  sokáig kell még várni, hogy négy óra legyen. 



Az Idős Hölgy hirtelen támadt dühvel egész közelről hozzávág egy bonbont a  férfihez. 
FÉRFI Mit dobálózik már megint?  
IDŐS HÖLGY Azér’ mert nem érted te a lófaszt se, ha görbe. Hát, mivel  foglalkozol, te kutyataknya?  
FÉRFI Kémia szakos tanár vagyok, bassza meg! 
IDŐS HÖLGY Nincsen is olyan, hogy kémia szakos tanár! FÉRFI Hát, mondjuk evvel most megfogott. Tényleg nem nagyon  van. 
IDŐS HÖLGY (Egészen higgadtan.) Nem szégyelled magad, hogy négy évig  ide se néztél? 
FÉRFI (Meggondolja.) Nem. Másért szégyellem én magam.
IDŐS HÖLGY Hát miért szégyelled magad? 
FÉRFI Az nem a maga dolga. 
IDŐS HÖLGY Van köze a kémiához? 
FÉRFI Arra mérget vehet. 
IDŐS HÖLGY Miért keres a rendőrség? 
FÉRFI Nem keres a rendőrség, én mégis kerülöm őket. Mer’  elcsaptam egy idős asszonyt. 
IDŐS HÖLGY Meghalt? 
FÉRFI Nem sikerült neki. Röpült öt métert. Agyrászkódás, borda- és  combnyaktörés.  
IDŐS HÖLGY Börtönbe fogsz menni, Gabika? 
FÉRFI Hát eléggé benne van a pakliban. Kiegyeznének tíz millióban,  és akkor nincs vádemejj a retkes picsaszőrét, honnan tudja a  nevemet? 
IDŐS HÖLGY Magdika naplójából. Felismertem, hogy csak te lehetsz az a  diódobálós.  
FÉRFI Nem volt elég magának az otthonka, meg a bonbon? A mama  naplóját is el kellett vennie? Mit lop még a mamámtól? 
IDŐS HÖLGY Aztán azt tudod-e, hogy miért vagy tetves féreg? FÉRFI Nem tudom, úgyhogy mondja el nekem, hogy miért vagyok  tetves féreg! 
IDŐS HÖLGY Hát azért vagy tetves féreg, mert te nem látogatóba jöttél! FÉRFI Hát ugyan miért jön ide egy tetves féreg, ha nem látogatóba? IDŐS HÖLGY Hát nem elvették-e a jogosítványodat, miután elütötted azt az  öregasszonyt! 
FÉRFI Na és ha elvették! 
IDŐS HÖLGY Mégis autóval jöttél! 
FÉRFI Hát akkor jelentsen fel ezért is, hogy autóval jöttem! IDŐS HÖLGY Te azért jöttél autóval, mert kétségbe vagy esve!
FÉRFI Azt az autó tán antidepresszáns magának? 
IDŐS HÖLGY Te pénzt kunyerálni jöttél a Magdikától! 
FÉRFI Hát nem pénzt kunyerálni jöttem! 
IDŐS HÖLGY Hát miért jöttél ha nem pénzt kunyerálni? 
FÉRFI Hogy tudnék én pénzt kunyerálni, hogyha ez meg se szólal, és  azt se tudja ki vagyok? 
IDŐS HÖLGY Kunyerálni jöttél!  
FÉRFI Menjen a bánatba! 
IDŐS HÖLGY Kunyerálni jöttél! 
FÉRFI Milyen ügyesen, ritmusra csinálja! 
IDŐS HÖLGY Kunyerálni jöttél! 
FÉRFI (Kitör belőle.) Aztán minek akarnék én kunyerálni, ha  örökölhetek is?! 
Csönd. 
MAG.NŐ Négy óra 52-kor kezd felkelni a nap. Hallom, hogy a gyerekek  kiosonnak az udvarra, én az ablakból nézem őket. Fehér  párnahuzattal kibélelnek egy műanyag almás rekeszt. Nagy  gonddal szedegetni kezdik a szétdobált diót. Jön föl a nap. Közben  ezek kis gödröket ásnak és eltemetik a sok zöld diót. Aztán letörik  a kardvirágot és a gödrökhöz hordják. Látszik, hogy elfáradnak a  nagy munkába. 5 óra 35-kor jól megverik a Dámát, ezt mondjuk  nem tudom, miért csinálják, de olyan ünnepélyesen verik azt a  szegény jószágot, hogy nincs szívem megzavarni őket. Mától újra  beszélhetünk. 
IDŐS HÖLGY (Most döbben rá.) Te nem... te nem megzavarodtál a fekete  zászlótól, hanem reménykedni kezdtél....
FÉRFI Nem csak magának van itt ingatlanja, meg földjei. Van az a  mamának is. Nekem meg nincs tízmillióm, de három  gyerekem azért mégis van... 
IDŐS HÖLGY Jól van, Gabika. Meghal ez neked szépen, egy-két hónapon  belül. 
Csönd. 
FÉRFI Kér még egy cigit? 
IDŐS HÖLGY Hát már nem sietsz annyira? 
FÉRFI Most már úgy döntöttem, megvárom.  
IDŐS HÖLGY Mit vársz meg? 
FÉRFI Hát a... diós történet végét. 
IDŐS HÖLGY Az nincs benne a naplóban. Mi lett a vége? 
FÉRFI Mindjárt megtudja. 
IDŐS HÖLGY Hogyhogy? 
FÉRFI Most történik, azt hiszem. 
MAG.NŐ 5 óra 39. Gabika egy diófaággal vágja fejbe a Dámát. A kutya  nyüszítve vergődik a földön. A másik két gyerek, ahogy észbe kap,  kétségbeesve rohan vissza a hálószobába. Valószínűleg a takaró  alatt kuksolnak alvást színlelve. 
Az Idős Hölgy a gyomrához kap, arca fájdalmas grimaszba rándul, elkerekedett  szemekkel néz a Férfira.
MAG.NŐ Gabika is meg van ijedve, de csak áll ott az ággal a kezében.  Kimegyek az udvarra, és Dámát bevonszolom a garázsba. Gabika  pityeregve jön utánam. 
A bonbonos doboz az Idős Hölgy öléből a földre hull. A megmaradt bonbonok  szétgurulnak a fűben. 
MAG.NŐ 5 óra 43 perckor kiveszem a gyerek kezéből a husángot és  agyonverem vele a vergődő Dámát. Elmagyarázom Gabikának,  hogy nem kell sírnia, Dáma megérdemelte, amit kapott, öreg kutya  volt, és hogy nem kell félnie, mert minden jól van, ahogy van. 
Az Idős Hölgy méltóságteljesen feláll a tolószékből. Leveszi az otthonkáját és a  földre teríti a tolószék elé, majd szó nékül, elegánsan elvonul. 
MAG.NŐ Öt óra 46 perckor Gabika megígéri, hogy senkinek nem fog  beszélni arról, ami most történt. Kilépünk a garázs kapuján, és a  szemünkbe süt a Nap. Délután veszünk egy új biciklit Gabikának.
A férfi megáll a földön fekvő ruhadarab fölött, kiveszi az otthonka zsebéből a néni  mobilját, nyomkodja egy darabig, vet egy pillantást a saját mobiljára, aztán visszateszi az idős hölgy telefonját az otthonka zsebébe. Félszegen a mamájára  néz, vállat von, aztán csöndben elvonul. A szétdobált bonbonok vidáman  csacsacsáznak a fűben.1 
 
1 Alternatív befejezési javaslat, amennyiben Magdika eddig jelen volt a színen: 
Amíg a felvétel utolsó része szól, Magdika feláll, odamegy az Idős Hölgyhöz és lassan kitolja őt a színről.  Még a felvétel vége előtt visszatér, immár egy üres tolószékkel, az eredeti helyén hagyja azt, majd szó  nélkül visszaül a saját székébe. A tolószékre akasztva ott lóg az otthonka, zsebében az Idős Hölgy  telefonja. A Férfi feláll és elvégzi vele a fentebb leírt műveletet, majd elmegy. De a szétdobált bonbonok  ugyanúgy csacsacsáznak ebben az esetben is.
