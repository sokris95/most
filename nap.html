Kik az Ikaroszok? Kik repülnek? Hova repülnek?
Hagyjuk nyílt kérdésnek az Ikarosz szárnyát.
(Ady Endre)

Szereplők:
Ata (kislány)
Anett (színész)
Héja (rendező)
Igor (dramaturg)
Vahan (asztalos)

Prológus
Ata egyedül

ATA (behunyt szemmel csettint) Most! (kinyitja, majd újra behunyja a szemét, csettint)
Most! (újra csettint) Most! (csalódottan körülnéz. Csettint utoljára. Leül. Lassan
lefekszik, magára húzza a kabátját. Sötét)

1. kép.
A színpadon Héja, Anett és Igor. Mögöttük P. Brueghel Tájkép Ikarosz bukásával című festménye.
A festmény legalább az 1. kép időtartama alatt maradjon látható.

HÉJA Első felvonás, 5. jelenet, mindenki a helyére! Anett! Anett!! Remélem, hogy mára

összeszedte magát.
ANETT (zavartan, torkát köszörülve)
Csak zuhant és zuhant és zuhant,
közben látta a tengert és látta a földet,
legelésző birkákat, egy földművest, egy halászt,
látta a fák leveleit külön-külön és együtt,
de őt mintha senki se látta volna, még az eget kémlelő pásztor se.
Hát hogy lehet valaki ennyire láthatatlan?
1

(csend)
(Héja mormog valamit)

ANETT Folytassam?
HÉJA (magának) Már megint agyonjátssza magát. (hangosan) Itt én kérdezek.

Folytatná?
ANETT (zavartan, torkát köszörülve)
Már hogy ne lehetne? – felelte saját magának,
hiszen ő aztán igazán tudja, milyen az, mivel járhat,
1 Kántor Péter: Ikarosz bukása P. Brueghel azonos című festménye nyomán.

ha valaki nem oda néz, ahová néznie kell,
vagy ha nem fordítja el időben a fejét,
ha nagyon belefeledkezik,
Ha...ha nagyon belefeledkezik,
ha nagyon elfelejti, ha...ha nagyon elfelejti...
ha elfelejtik...
(kínos csend)

HÉJA (idegesen) Nézze, itt maga egy festményről beszél, amin az emberek olyan aprók,
mint a műanyag figurák. Senki sem vonja magára a tekintetet, minden csak
nézőpont kérdése. A maga hangja a megnyíló víz, a napszámos ingén a vörös, a
fák között a fény, a fehér a sziklákon. A hangjával festi meg a képet, érti?!
Mégegyszer! Nyugodjon meg, és artikuláljon rendesen, jó?

(csend)

ANETT Elölről? (torkát köszörülve, néhány bátortalan mozdulat után)
Csak zuhant és zuhant és zuhant,
közben látta a tengert és látta a földet,
legelésző birkákat, egy földművest, egy hálót,
HÉJA Halászt, érti? Ha-lászt!! Úgy beszél, mintha nem is olvasta volna a darabot! Mi ez
itt? Óvoda? Tájkép Ikarosszal! Ha nem ismernénk a címet, talán észre sem
vennénk Ikaroszt! Maga honnan nézi őt? Látja egyáltalán? Hallja a kiáltását?!
Látja az arcát a víz alatt?!

ANETT Csak... csak nekem nem ez a természetes beszédhangom. Nagyon nehéz...

állandóan csak a hangomra figyelek, így nem tudok azonosulni a...

HÉJA Túl sötét a hangszíne ehhez a szerephez, már megbeszéltük. Nem vagyok a

pszichológusa! Folytassa, önre várunk!

(Ata belép)

HÉJA Vigyék innen ezt a gyereket!
ANETT
látta a fák leveleit külön-külön és együtt,
de őt mintha senki se látta volna,
HÉJA (Igor felé, miközben Anett tovább olvas) Hol van Pavel?
ANETT
még az eget kémlelő pásztor se.
ATA (Héja felé) Szia.
IGOR Valahol itt kell lennie, a díszletek mögött.
ANETT
Hát hogy lehet valaki ennyire láthatatlan?
ATA (Héja felé) Szia. Leülhetek ide melléd?
HÉJA (Igor felé) Múltkor is ezt mondtad, aztán egy hónapig nem jött próbára.
ANETT
Már hogy ne lehetne? – felelte saját magának,
hiszen ő aztán igazán tudja, milyen az, mivel járhat,
ATA (Héja felé) Szia... szia!
IGOR Szia, Ata. Ettél már valamit? Na, gyere, gyere velem.

(Igor és Ata kézenfogva el)

ANETT Akkor... akkor honnan mondjam?
HÉJA (kezébe temeti az arcát) Elölről.

(Sötét)

2. kép.
Ata egyedül.

ATA (egy falat vizsgál játék sztetoszkóppal. Elváltoztatott hanggal) Nagy levegőt
vegyél! Még egyet! Így. De ne beszélj közben, akkor nem tudok figyelni! Ne legyél
rossz! Nagy levegőt! A tüdő tiszta. Egy lázas gyereket nem szabad betakarni,
apuka! Mikor kezdődtek a tünetek? Ebből adjon neki naponta kétszer,
vizesruházza is! (leül a földre) Most! (csettint). Most! (behúnyja a szemét. Újra
csettint) Most! (csalódottan körülnéz. Csettint. Leül. Lassan lefekszik, magára
húzza a kabátját. Elalszik)

(Igor belép Vahannal)

IGOR Ide hozzátok majd a fákat!
VAHAN Még mindig itt van? Alszik?
IGOR Te sem láttad Pavelt?

(csend)

VAHAN Ma nem.

(Igor letérdel Ata mellé)

VAHAN Még úgy is sok dolgunk van hátul. Az erdő sem érkezett meg. Addig hagyjuk

aludni.

(Ata tovább alszik. Minden szereplő többször keresztülsétál a színen, Atáról látszólag tudomást sem
véve. Mindenki el. Ata felébred. Körülötte fák)

ATA (felül) Hol vagyok? Álmodom? Vagy... sikerült! Most már tudok én is varázsolni!
Anya? Te küldted a fákat? Te küldted az erdőt? Eddig kézen fogva vezettél, most
nem vagy sehol. (megöleli magát) Aludj, méhecske, aludj! Senki se tudja, de
mióta nem vagy velem, minden este magamnak mondom csöndben, aludj
méhecske, aludj!

(Anett belép, kezében a szöveg, olvas, meg-megáll egy-egy szón, gyakorol)

ANETT (maga elé mormolva) Műanyag figurák. Senki sem vonja magára a tekintetet.

(olvas)

Míg a távolban hófehér, sziklás hegyek ragyognak,
s fülébe nem halkuló, fojtott hang zsolozsmázik.
ANETT (magának) Mit is mondott? A hang...a hangom víz, vörös, fény, és fehér.
Ha nem ismernénk a címet, akkor észre sem vennénk...(tovább olvas)

Egy végtelen hosszú litánia: szerelmi vallomások, eskük,
himnuszok és zsoltárok, siratók és köszöntők.
De ki tarthat mindent számon? Mindenre ki emlékszik?

ATA Én.
ANETT Ata, a frászt hoztad rám! (megöleli) Te csupa láz vagy! Hol van az apukád?
ATA Azt mondta, hogy este értem jön. Én mindenre emlékszem. Tőlem kérdezted?

Engem kerestél?

ANETT Neked orvosság kell, kicsim.
ATA Nem engem kerestél? Úgy szeretném, ha valaki engem keresne.
ANETT Gyere ide! (ringatja)
ATA Miért vagy szomorú?
ANETT Semmiért. (csend) Mindenért.

(Sötét)

3. kép.
Héja irodája. Székek egy asztal két oldalán.

HÉJA Miről akartál beszélni?
IGOR Anettről.

(csend)

HÉJA Már az elején megmondtam neked, hogy ez így nehezített pálya.
IGOR De nem csak miattunk. Nem ez az első darab, amiben így dolgozunk együtt,

mióta eljegyeztük egymást.

HÉJA És?
IGOR Én csak azt szeretném, ha objektív tudnál maradni te is. Nem lenne olyan nehéz a

pálya, ha te nem nehezítenéd tovább...

HÉJA Mit akarsz ezzel mondani?
IGOR Te választottad ki őt a szerepre, őt akartad, emlékszel, hányan voltak a

próbajátékon?

HÉJA Ő kérte, hogy beszélj velem?
IGOR Nem. Héja... Nézz magadra. Barátok vagyunk. De mióta... azóta hogy... miért

nem vettél ki szabadságot? Egy pár hónapot, amíg összeszeded magad.
HÉJA Jól vagyok. De még mindig nem értem, hogy miről akartál beszélni velem.
IGOR Hagyj Anettnek egy kicsit több teret.
HÉJA Ez a szerep, mégis mit akarsz?
IGOR Ez a szerep nem az a szerep...
HÉJA Atyaég. Mintha nem lenne épp elég bajom. Mi a francnak kell velem

rébuszokban beszélni?

IGOR Ezt a szerepet mindig Iza játszotta,
HÉJA Ne folytasd...
IGOR Anett nem Iza!
HÉJA Elég!

IGOR Iza nem jöhet vissza... de van, aki még... akik itt maradtak, azoknak
HÉJA Mit tudsz te erről? Mit tudsz te erről?! Fogalmad sincs, hogy... hogy tudsz így

beszélni, amikor te nem is tudod, hogy...

IGOR Igazad van. Nekem nincs gyerekem. De Pavel egyedül maradt,
HÉJA Az ő hibája!
IGOR Az ő hibája? Nem ő tehet arról, hogy Iza meghalt!
HÉJA Tűnj el innen!
IGOR Még a temetésére sem mentél el...
HÉJA Kifelé!!

(Igor el. Sötét. Anett hangját halljuk)

ANETT
Hallgatta azt a hangot. Vajon mit akarhat tőle?
Felébreszteni valamilyen álomból, vagy elaltatni őt lassan?
Hogy eleméssze a tűz, vagy hogy megfagyjon benne a vér?
(Sötét)

4. kép.
Ugyanott. Héja az asztalra borulva. Vahan belép, leül tőle messze egy székre, és elkezd faragni,
miközben beszél.

VAHAN Ne haragudj, hidegben nem lehet rendesen faragni. Majd utána megmelegítelek.

Átlehellek, mielőtt a helyedre kerülsz.

HÉJA Ki van itt?
VAHAN Csak én vagyok.
HÉJA Nem ismertem meg a hangod.
VAHAN Régen találkoztunk.

(csend)

VAHAN Mindig szeretek egyedül lenni, amikor a szívhez érek. De most Ata alszik a fák

között.

HÉJA Pavel még mindig nem vitte haza?
VAHAN Nincs többé haza. Azért hozza ide, hogy ne legyen egyedül egész nap, amíg ő

munkát keres. Elvesztették az albérletet.

HÉJA Micsoda?
VAHAN Nem tudták fizetni a kezeléseket. Amikor megkapták a diagnózist... ő nem
akarta, hogy tovább kezeljék. De Pavel ragaszkodott hozzá. Teljesen eladósodtak.

(csend)

HÉJA De az a humbug a természetgyógyásszal... én azt hittem, hogy Pavel nem akarta a

kezeléseket!

VAHAN Az Ata miatt volt, őt vitte hozzá. Akkor már hónapok óta nem tudott aludni.

(csend)

HÉJA Aznap, amikor meghalt, hárman jöttek, hogy kivágják az ezüstjuhart az ablakom
előtt. Senki sem mondta, hogy beteg, senki sem mondta, hogy annyira elkorhadt,
hogy bármikor rádőlhetett volna a lakásra. Zuhantak a rönkök a földre, és én arra
gondoltam, hogy így sírnak az angyalok is, ilyen hangja lehet az égből a földre
hulló könnyeknek. A fa helyén, ott ahol az ágak voltak, csak egy lyuk maradt,
láthatatlan üresség a levegőben, és én tudtam, oda már nem mehetek utána, azt a
lyukat Izának vágták, nem volt az az erő, ami visszatarthatta volna...

(csend)

HÉJA Abban a vonzásban elvesztettem mindenem...először az ujjaim tűntek el a
körmeimmel, azután a kezem és a karom, a lábaim, az egész testemből csak a

szárnyaim maradtak. Arra lettem ítélve, hogy repüljek fáradhatatlanul, nélküle
éljek tovább! Ikaroszt senki sem értette meg! Hogy olvadhatott el a viasz, ha
felfelé haladva egyre hidegebb van? Mielőtt a Napba érsz, a szárnyak rádfagynak,
a szárnyak visznek tovább kegyetlenül, soha többé nem állhatsz meg, nem
nyugodhatsz, mert nincs soha többé megérkezés...

(csend)

HÉJA Azt mondtad, hogy Ata alszik... azt mondtad, hogy most alszik? Hová mégy?

Maradj itt... maradj még!

VAHAN Nem megyek el. Összeseprem a faforgácsokat.

(Sötét)

5. kép.
Anett és Igor. Körülöttük fák. Messzebb Ata alszik egy kabáton.

ANETT (magának, halkan) Semmi sem az, aminek látszik. (az arca elé vesz egy levelet)

De miért más minden levél?

IGOR (vállat vonva) Az ő ötlete volt. Azt mondta, hogy csak két méretben gyártanak
műleveleket. Senki sem hitte volna el, hogy ezek igazi fák. Távolról így
természetesebbnek hatnak.

(csend)

IGOR Mi van a hajadban? Egy forgács? (tenyerükbe veszik a faforgácsot)
Egy egész erdő...mégis olyan könnyű, mint egy szempilla.

ANETT (halkan) Akkor fújj egyet, fújj el a tenyeredről. De először kívánj valamit!
IGOR Azt, hogy maradj. Ne fújhassalak el.
ANETT De ne mondd el! (nevet) Nem szabad elmondani!

(csend)

ANETT Atától mindenki kapott ajándékot karácsonyra. Alufólia-díszeket. Olyan sok

elszakadt csak attól, ahogy kibontottuk a csomagolópapírt! Mégse sírt.

(csend)

ANETT Ma a próbán...amikor bejött, és ő még csak rá sem nézett...eszembe jutottak azok
a díszek, egy pillanatra nem is hallottam mást, csak az alufólia sercegését. Ata úgy
állt ott, mint egy angyal, akinek olyan hatalmasra nőttek a szárnyai, hogy minden
mást kiszorítottak a térből. Héja pedig csak szakadás volt az egyik alufólia-fecnin.

IGOR Hallottam őket az előbb. Vahan volt benn nála.
ANETT Vahan? Akkor jó. Ha valaki ért a nyelvén...
IGOR Sajnálom, hogy ilyen nehéz. Sajnálom, hogy ilyen helyzetbe hoz. Ha akarod,

olvassuk át együtt a szöveget...

(Anett megsimogatja a leveleket az egyik ágon. Odamegy és leguggol Ata mellé)

6. kép.
Ugyanott. Anett és Igor Ata mellett ülnek a földön.
Igor olvassa a szerepet Anettnek, miközben Anett borogatást tesz Ata homlokára.

Lehet, hogy régen tudta, vagy úgy képzelte, hogy tudja,
ha volt is az a hang, más volt, azt hitte, szárnysuhogás.

(Héja belép, és ő folytatja a szöveget)

HÉJA (Igor felé, halkan)
Közben ő is beszélt, ő is magyarázott valamit szünet nélkül,
érvelt és fogadkozott, minthogyha bárki is hallaná.

IGOR (tovább olvas, fel-felpillantva Héjára, mintha neki mondaná)
Csak meg ne kövesedjenek apránként szájában a szavak,
mert akkor felhagy majd a beszéddel és elnémul végleg,
HÉJA
vagy nem hagy fel vele soha, suttog magában tovább,
ANETT
mialatt zuhan át a világon mint pörgő falevél,
HÉJA ÉS ANETT
egyre láthatatlanabbul és egyre sebesebben.
(Anett és Igor el. Héja lekuporodik Ata mellé)

HÉJA Ata.
ATA Nagyapa! Tudom, hogy nem szereted, ha nagyapának szólítalak, de nem tudom,

hogy hívjalak...
HÉJA Én sem tudom...
ATA Odaadod a kezed?

(csend)

ATA Anya mindig azt mondta, hogy te nem is vagy héja. Hanem luzoni csillagos
galamb. Aminek az a piros folt van a mellkasán. Csak hogy az hosszú. Nem
lehetne úgy kiabálni utánad, hogy luzoni csillagos galamb, gyere! De én
kitaláltam valamit. Akarod tudni? A luzoni nem tudom, hogy mi, csak a csillagot
és a galambot tudom. De még a csillagos galamb is túl hosszú. Ha a csillagos és a
galamb elejét egymás mellé teszem, akkor abból az lesz, hogy csi-ga. De miért
nézel így rám? Te is szomorú vagy, mint Anett? Semmiért és mindenért? Vagy a
csigáért? Csak azért mondtam, mert elbújtál...

HÉJA Úgy sajnálom. Ne haragudj rám.

ATA Semmi baj. Én szeretek bújócskázni. Látod, most is megtaláltalak. Várj,
behunyom a szemem. Hátha csak álmodlak. Meg ezt az erdőt is. (behunyja a
szemét. Csettint. Héja nézi a csukott szemű Atát. Sötét. Anett hangját halljuk)

ANETT (egyre lassabban)

Nem hunyta be a szemét, számolt, még mindig számolt,
még messze attól, hogy valamilyen nyugvópontig érjen.
Aztán egyszer csak felcsapott a víz és szétnyílt a tenger,
és aztán csönd támadt, de mintha valaki a magasban
újra kezdte volna a számolást, vagy talán abba se hagyta.

Vége