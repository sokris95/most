KUBINA ZITA
Erről szól

SZÍN
Eszter és Péter egymásnak háttal bejönnek a színpadra.

Eszter: Hol?
Péter: Itt.
Eszter: Hol?
Péter: Itt.
Eszter: Hol?
Péter: Itt.

Egymásnak ütköznek, megfordulnak.

Eszter: Porszívó?
Péter: Megvan.
Eszter: De hol?! 
Péter: Hát ott.

Péter a háta mögé mutat.

Eszter: Akkor idehozod, kérlek?

Péter hozza a porszívót, leteszi Eszter lába elé.

Eszter: Be is tudod kapcsolni?

Péter büszkén bekapcsolja.

Eszter: Az igen! És esetleg meg tudod masszírozni a fejével itt a lábam előtt a szőnyeg szélét?

Péter egyre lelkesebben teszi, amit Eszter mond.

Eszter: Lenyűgöző! És itt is?

Odébb ugrik, Péter a lábfeje elé tolja a porszívót.

Eszter: Hihetetlen! Akkor, ha lehet, most így masszírozd végig a lakás összes négyzetcentiméterét.

Péter sóhajt.

Eszter: Péter, kérlek! 

Péter terel.

Péter: Mit is mondtál, mi lesz a vacsora?
Eszter: Először grillcsirkét terveztem, de végül elmentem tegnap este és vettem camembert-t.
Péter: Camembert-t? Hogy medvét csalogass a lakásba? (szünet) Azt mondod, come on bear? Ha?

Péter erőltetetten nevet, Eszter még csak nem is mosolyog. Kezébe veszi az 
az asztalon álló vázát, a pólója szélével törölgeti. 

Eszter: Azt gondoltam, talán vegetáriánus.
Péter: Gyere medve. Come on bear. Nem? Nem érted?
Eszter: Szerinted szereti a camembert-t?
Péter: A medve?
Eszter: Nem! Hülye. Ő.

Péter elkomorodik.

Péter: Ja.

Péter leteszi a porszívót, Eszter leteszi a vázát, leülnek egymás mellé a szőnyegre törökülésben, a térdükre támaszkodva gondolkoznak.
Csend. Hirtelen, egyszerre ugranak fel. Eszter Péter kezébe adja a porszívót, Péter Eszter kezébe a vázát.

Eszter: Porszívó.
Péter: Virág.

Elszaladnak két különböző irányba, aztán vissza. 

Eszter: Hé, Péter! Nem tudod, ki találta fel az újraélesztést?
Péter: Informatikus vagyok. Informatikus, nem orvos, ahogy azt az első pár hónapban anyádnak hazudtad. Honnan a fészkes fenéből tudnám?
Eszter: Tudom, persze. Csak gondoltam, tudod. Ha már annyit ülsz a gép előtt.
Péter: Eszter, ezt már megbeszéltük. Nem csak ülök a...
Eszter: Jó, csak érdekelt. Kit ne érdekelne? Nem kis találmány. Valaki meghal, aztán újra él.

Péter nem válaszol, nézegeti a porszívót. 

Eszter: Halott. Élő.

Péter még mindig nem válaszol.

Eszter: De hogyan jöttek rá? Elkezdtek püfölni egy halottat? Nem is értem.
Péter: Nem kell mindent érteni.
Eszter: Rá is mozdulsz, vagy csak szemezel vele?

Eszter a porszívó felé bök.

Péter: Tudod, hogy nem az én esetem...
Eszter: Persze. A nők tegyék meg az első lépést és a nők porszívózzanak. Mindig csak a nők. Na, add ide!

Eszter bekapcsolja a porszívót. Péter tátog, próbál Eszterhez szólni, de az egy szót 
sem hall. Fél perc után Péter odalép, és kihúzza a porszívót a konnektorból.

Péter: Hol van a moncsicsis kesztyűm?
Eszter: Milyen moncsi... Na, hagyjál a hülyeségeiddel, inkább befejezem végre ezt a sarkot.
Péter: Ráérsz még. Amúgy is, tudjuk mikor jön?
Eszter: Remélem, csak azután, hogy végeztem a porszívózással. 
Péter: Mondta, hogy pontosan mikor jön?
Eszter: Nem, kizárt, hogy mondta. Én mindig megjegyzem, ha valaki mond valamit, mindig. Egy kész jegyzetfüzet a fejem. Benne van anyád carbonara-receptje, a következő havi színházbérletünk dátumai, az alsós környezetismeret tankönyv, Gabi néni riasztókódja a hatodikról, igen, jobb, ha te is tudod, azt kérte, bármi baj van, törjük fel azt a három zárat, ami az ajtaján van, és mentsük meg, a kód 7, 3...
Péter: Megmenteni? Mitől kell a Gabikát megmenteni?
Eszter: Fél, ha meghal, senki nem megy érte.
Péter: Akkor már nem mindegy?
Eszter: Te tényleg nem szoktál ilyesmiktől félni?
Péter: Te tényleg nem félsz, hogy nem jön el?

Csend. Péter leengedi a porszívót a kezéből, mindketten ledermednek. 

Eszter: Eljön.

Kivesz a hűtőből egy lefóliázott tepsit, bekapcsolja a sütőt.

Péter: Jó még az a hús?
Eszter: Hülyéskedsz? Csak tegnap csináltam.
Péter: Azért az nem egy életbiztosítás, nem?
Eszter: Miről beszélsz? Be van sózva.
Péter: A hús is? Nem csak te?
Eszter: Jaj, Pé...
Péter: De most komolyan, sózva?
Eszter: Igen.
Péter: És azért nem megy tönkre a hús? Mert besózod?
Eszter: Igen. Az ókorban is sóoldatba áztatták a holttestet. Az tartotta épen a húst a siratás ideje alatt.
Péter: Te meg honnan tudsz ilyeneket?
Eszter: Mondom, hogy jegyzetfüzet a fejem. Hallottam valahol, és megjegyeztem.
Péter: De... Na. Várjunk csak. Akkor friss a hús?
Eszter: Friss, teljesen friss. A só élet. Gondolj erre. Szinte még él ez a hús! 

Péter fintorog, Eszter berakja a sütőbe a tepsit.

Péter: Ne hozzak egy bort? Mivel fogjuk kínálni?
Eszter: Elvileg ő hoz.
Péter: Remélem, jót választ.
Eszter: Kérlek, ha nem is választ jót, uralkodj magadon és ne engedd feltörni a borsznobizmusodat.
Péter: Nekem nincs is olyanom.
Eszter: Dehogy nincs!
Péter: Nem.
Eszter: De.
Péter: Nem.
Eszter: De.
Péter: Nem.

Eszter nem válaszol, kinyitja a sütőt, egy villával megszurkálja a húst. Becsukja, elindul kifelé, de közben halkan, gyorsan odasúg Péternek.

Eszter: De

Eszter ki a színpadról.

Péter: Eszter!

Péter utána. 
SZÍN
Eszter és Péter be a másik oldalon. Asztalhoz ülnek, Péter a laptopján dolgozik, Eszter keresztrejtvényt fejt. Eszter kérdez, Péter monotonul válaszol.

Eszter: Tangens jele.
Péter: Tégé.
Eszter: Osztrák gépkocsik jelzése.
Péter: A.
Eszter: Fél perc felkiáltójellel.
Péter: Pe.
Eszter: Megműveletlen termőföld.
Péter: Parlag.
Eszter: Közép-amerikai indián.
Péter: Maja.
Eszter: Vadalma.
Péter: Vackor.
Eszter: Méretre vág.
Péter: Szab.

Eszter leteszi a keresztrejtvényt az asztalra.

Eszter: Látod ezt?

Péter nem válaszol.

Eszter: Elhervadt a virág.
Péter: Az a dolga.
Eszter: De ez Barcarole rózsa. Direkt ezt ajánlotta az árus. 
Péter: Kitalálom. Ez volt a drágább a két fajta közül.
Eszter: Most nem erről van szó. Próbáld a lényeget megfogni. Azt mondta, hogy ez nem szárad el, akár két hétig is ellesz az asztalunkon.
Péter: Csodálkozom, hogy bölcsész létedre nem találtad meg.
Eszter: Mit?
Péter: A tárgyi alárendelésű mellékmondatban a határozószót.

Eszter továbbra is értetlen.

Péter: Akár. Akár két hétig. Tárgyi alárendelésű mellékmondat.
Eszter: Nagyon vicces. Most mit csinálok ezzel?
Péter: Dobd ki.
Eszter: Mi ez itt?
Péter: Hol?
Eszter: Itt, az asztal szélén.
Péter: Mi?
Eszter: Por.

Végighúzza az asztal szélén az ujját.

Péter: Pedig én letöröltem.
Eszter: Mindegy, látod, hogy poros. Kezdhetjük előröl.
Péter: Most komolyan?
Eszter: Megcsinálom a portörlést, te csak vedd le a lábadat az asztalról.
Péter: Szerinted még eljön?
Eszter: Én nem tudom, de ilyen koszba nem érkezhet.
Péter: Valamiért én már nem hiszem, hogy jön. De ez csak ilyen férfi-megérzés.
Eszter: Ez biztató, akkor minden bizonnyal egy órán belül itt lesz.
Péter: Nem látsz a jövőbe?
Eszter: Én csak addig látok, ameddig az ujjam ér.
Péter: És? Mit látsz?
Eszter: Port. Port látok.
Péter: Te. Tulajdonképpen van értelme, hogy várunk?

Kopogás az ajtón. Csend.

Eszter: Ez ő.
Péter: Megjött.
Eszter: Ki kéne nyitni az ajtót.
Péter: Kinyitom én.
Eszter: Kinyitod te.
Péter: Hol a kulcs?
Eszter: A pulton.

Péter keres.

Péter: Nincs a pulton.
Eszter: Akkor az asztalon.

Péter keres.

Péter: Ott sincs.
Eszter: Akkor a táskámban.

Péter keres.

Péter: Tedd el a keresztrejtvényt!

Eszter meg sem mozdul.

Péter: Végre! Megvan. Nyitom! (kikiabál)

Péter az ajtóhoz lép.

Eszter: Ne!

Péter elfordítja a kulcsot a zárban. Eszter Péterre veti magát, megakadályozza, hogy kinyissa az ajtót. 

Eszter: Ne nyisd ki.
Péter: De én ki akarom.
Eszter: Ne. Inkább ne.
Péter: Mi van, ha valami fontos van nála?
Eszter: Mégis mi lehet nála?
Péter: Bármi. Minden.
Eszter: Vagy semmi. Ne nyissuk ki az ajtót.
Péter: És ha szüksége van valamire?
Eszter: Tőlünk? Mégis mire? Mi az, amit csak mi adhatnánk neki?
Péter: Mit tudom én.
Eszter: Egy szál elszáradt Barcarole rózsát?
Péter: Szerintem ki kellene nyitni.
Eszter: Ne. Ne nyisd ki.
Péter: Na, jó, elegem volt ebből a hülyeségből. Egész délután gürcölünk, hogy a lehető legtökéletesebb állapotú lakásba érkezhessen ez a titokzatos fószer, amikor pedig itt van, képtelen vagy beengedni a lakásba. A lakásba, amit délután négyzetcentiméterenként kipucoltattál velem!
Eszter: Én is takarítottam, sőt, én takarítottam többet, különben is minden eshetőséget át kell gondolni, én nem félek, csak tudatos vagyok, meg kell állni számba venni, hogy mit akarunk, nem lehet mindig csak menni, előre, előre, előre, előre...

Eszter köröket ró, míg mantrázza, hogy ,,előre”.

Péter: Erről szól az élet!
Eszter: Csak a vakbolondoknak, akik képesek így élni!
Péter: Beengedem.
Eszter: Péter, ne!

Eszter tolja az ajtót, Péter nyitni próbálná, dulakodnak, azután Eszter Péterre csimpaszkodik, halkan, kérőn szólal meg.

Eszter: Ne.

Péter elengedi a kilincset, hátat fordít az ajtónak, oldalán Eszterrel. Eszter, még halkabban.

Eszter: Ne nyissuk ki.

Eszter lecsúszik a földre, a két karja továbbra is Péter köré fonva. Kettőt kopognak.

Péter: Most.
Eszter: Most?
Péter: Most kell kinyitni az ajtót. Ha akarjuk.

Csend.

Eszter: Akarjuk?
Péter: Nem tudom.

Csend. Újból kettőt kopognak.

Péter: Nem bánod meg, ha elmegy?

Eszter megrázza a fejét.

Péter: Nagyon vártad.
Eszter: Most már nem várom.
Péter: Mert itt van. De elmegy.
Eszter: Menjen. Jó így.

Csend.

Péter: Mit fogsz most tenni?
Eszter: Megvárom, hátha holnap is eljön.
Péter: És ha nem jön el?
Eszter: Akkor elmegyünk, veszünk camembert-t holnaputánra is, hogy ha akkor jönne, se találja üresen az asztalt.
Péter: És? Várunk?
Eszter: Minden este.



SZÍN
Péter és Eszter a szobában sürgölődnek.

Eszter: Porszívó?
Péter: Virág?
Eszter: Még nem vettem meg.
Péter: Akkor menj, vedd meg most.
Eszter: Mennék, de nem találom a kulcsom.
Péter: Ott van a táskádban.
Eszter: A táskámban... És tényleg.
Péter: De Barcarole-t vegyél. Azt mondják, az nem szárad el könnyen.
Eszter: Igen, ezt én is hallottam már. Várj, itt az asztal széle még koszos.

Leteszi a táskát, a kabátját, folytatja a takarítást. 

Eszter: Kiporszívóztad a szőnyeget?
Péter: Ki. A vázát elmostad?
Eszter: El, persze.
Péter: Hozzak egy jó bort?
Eszter: Elvileg ő hoz.
Péter: Remélem, jót választ. És a camembert?
Eszter: Az nincs. Elfogyott a boltban.

Mindketten ledermednek, csend.

Péter: Menj el a messzebbi Spar-ba, az nagyobb. Ott biztos lesz.

Eszter megkönnyebbülten felnevet, takarítanak tovább. 

Eszter: Tényleg! Ez eszembe sem jutott.
Péter: Csak autóval menj. Esik.

Eszter tereget, Péter az asztal szélét sikálja.

Eszter: Nem kis találmány. Valaki meghal, aztán újra él.
Péter: Megmenteni? Mitől kell a Gabikát megmenteni?
Eszter: Az ókorban is mindenféle sóoldatba áztatták a holttestet.
Péter: Esik.
Eszter: Tangens jele.
Péter: Tg.
Eszter: Elkezdtek püfölni egy halottat?
Péter: Ne hozzak egy bort?
Eszter: Csak a vakbolondoknak, akik képesek így élni!
Péter: Nem kell mindent érteni.
Eszter: Fél perc felkiáltójellel.
Péter: Tulajdonképpen mióta is?
Eszter: Előre, előre, előre, előre...
Péter: Itt van, de elmegy.
Eszter: Előre, előre, előre, előre...
Péter: Erről szól az élet.
Eszter: Jó így.

Megérkeznek háttal egymásnak, egyszerre lépve elindulnak ki a színpadról, két irányba, egymástól egyre távolodva.

Eszter: Hol?
Péter: Itt.
Eszter: Hol?
Péter: Itt.
Eszter: Hol?
Péter: Itt. 
